---
cover: "/assets/posts/images/winterlicht.png"
titel: "10 November 2021"
bijschrift: "Ik geniet vandaag van de aandacht van alle mensen die ik voor de laatste keer zie voordat ik met verlof ga. Iedereen vraagt hoe het gaat en hoe ik me voel."
datum: "2021-11-10"
schrijver: "Esmee (Mamma)"
tags: ["Persoonlijk"]
---

Vandaag is het druk op mijn werk, druk als in “werkdruk”, maar ook druk als in “mensendruk”. Er zijn veel mensen
aanwezig op kantoor. Volgens mij meer mensen dan eigenlijk aanwezig mogen zijn, maar op de een of andere manier vind ik
het prettig iedereen nog even te zien voordat ik met verlof zou gaan.

Een van mijn collega’s gaat weg per 1 december en ik vind het toch erg leuk hem nog even te zien en op die manier live
“tot-ziens” te kunnen zeggen. Ik geniet vandaag van de aandacht van alle mensen die ik voor de laatste keer zie voordat ik met verlof ga. Iedereen
vraagt hoe het gaat en hoe ik me voel. Een van mijn collega’s gaat met pensioen tijdens mijn verlof en trakteert vandaag
appeltaart. Tijdens het eten van de appeltaart komt één van mijn vrouwelijke collega’s naast me staan. Ook zij vraagt
hoe het gaat. Ik zeg dat ik me goed voel en er zin in heb. Ook schep ik op over dat ik nog steeds de grond aan kan
tikken omdat mijn buik écht niet in de weg zit. Van top tot teen word ik bekeken en ze geeft de opmerking “als je niet
zou weten dat je zwanger was, zou je het niet zien” aan mij terug. Ik voel me trots op het kleine buikje wat ik wel heb
en op mijn fitheid, want hoeveel vrouwen kunnen met precies 34 weken de grond nog aantikken.

Na werktijd ga ik naar huis. Marcel maakt avondeten en na het eten bakken we samen brownies voor morgen. Nog 1 dag naar
kantoor en dan gaat mijn verlof in.

Vandaag precies 34 weken! De dag waarop we starten met de massage van het perineum. Aangezien ik bang ben om uit te
scheuren heb ik tijdens mijn winkeltripje met L. op 29 september alvast Weleda olie gehaald die speciaal gemaakt is voor
de massage. De olie staat al sinds 29 september netjes op het plankje te wachten op deze dag. Na de massage gaan we
tanden poetsen en in bed liggen. Marcel wil nog een spelletje doen, maar besluit nog even bij me te komen liggen. We
hebben het over mijn verlof en met name dit weekend… Vrijdag ruim ik mijn bureau leeg zodat Marcel zaterdag de box in
elkaar kan zetten. Misschien is het handig om pappa om hulp te vragen. Dan staat de box snel in elkaar. Alleen moet
pappa zaterdag ook bij Jeroen helpen en uitslapen. Hij heeft nachtdienst donderdag en vrijdag… We moeten maar even
kijken hoe het uitkomt. 
