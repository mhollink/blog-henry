---
schrijver: "Esmee (Mamma)"
datum: "2021-12-05"
categorie: "Brief"
onderwerpen: [ ]
cover: "./cover.png"
titel: "Kerstavond met-zonder-jouw"
bijschrift: "Ik had jou willen leren dat kerst een gevoel is. Dat kerst magisch is en had stiekem de hoop, dat jij net als je mamma, kerstmis ook het hele jaar door bij je zou dragen."
---

Lieve Henry,

Vandaag is het 24 december 2021, de dag van kerstavond. Die wij, traditiegetrouw, bij opa en oma T gaan vieren vanavond.
We hadden gehoopt jou in stoffelijke vorm mee te nemen. Vanavond moet ik het doen met een mijlpaalkaartje
“met-zonder-jou”, “eerste kerst”, “frummeltje”, een ketting met jouw naam en misschien dat ik de kerstster met jouw naam
meeneem. Het is niet zoals we hadden gehoopt, maar lieverd, ik zorg ervoor dat je aanwezig bent. Mijn hartje gaat ook
mee, dus ik neem je mee.

Ik had jou willen leren dat kerst een gevoel is. Dat kerst magisch is en had stiekem de hoop, dat jij net als je mamma,
kerstmis ook het hele jaar door bij je zou dragen. Niet alleen zou willen nemen en dat kerstmis meer is dan cadeaus
onder de boom. Op een dag als vandaag, 24 december, had ik vrij genomen en hadden we koekjes gebakken. Die we met liefde
hadden ingepakt en ‘s avonds trost hadden meegenomen. En dan later op eerste of tweede kerstdag ook een pot koekjes voor
opa en oma H. We hadden voor iedereen koekjes gemaakt terwijl de kerstmuziek aan zou staan.

We zouden in oktober beginnen met cadeautjes knutselen voor alle familie en die met veel liefde weg geven. De eerste
paar jaar mooie sneeuwmannen, kerstmannen of rendieren van karton. Daarna cadeautjes die je kan maken als je groter
bent… Het ene jaar potjes waar je warme melk bij kan doen zodat je warme chocolademelk hebt. Kaarsjes, zeepjes, alles
zou mogelijk zijn. Dat zouden we samen bedenken, jij en ik. Pappa zou het mooi vinden, maar ons lekker laten knutselen.
Toch zouden we zeggen dat we het met zijn allen hadden gemaakt. Later zou daar hopelijk een broertje of zusje bij komen
die zou helpen met knutselen. Misschien zouden jullie samen iets knutselen. Of allebei iets apart. Hoe dan ook zouden we
alle cadeau’s mooi inpakken.

Het eerste weekend na het vertrek van Sinterklaas hadden we onder het genot van een warme choco in onze kerstpyjama’s de
boom versierd. Pappa had de lichtjes gedaan en wij hadden hem versierd met slingers en ballen. Ieder jaar had jij een
nieuw ornament uit mogen zoeken tijdens ons bezoekje aan de Intratuin. Misschien had je op den duur een mini boompje in
jouw eigen kamer gehad voor al deze ornamenten. En nadat we de kerstboom hadden opgezet zou pappa de piek plaatsen en
dan zouden we samen de lichtjes aanzetten.

Na Sinterklaas zouden we samen kerstkaarten schrijven. Een foto die eind november gemaakt is. De eerste jaren zou je
misschien een krabbeltje zetten. Of had ik de eerste 2 jaar jouw handafdruk met inkt op de kaart gestempeld. Totdat je
op een gegeven moment je eigen naam zou kunnen schrijven.

Ik zou je de week voor kerst meenemen naar de supermarkt en het lijstje van de voedselbank aanpakken en samen zouden we
een kar met eten vullen voor mensen die het hard nodig hebben. We zouden op kerstochtend op het bed springen om pappa
wakker te maken en daarna naar beneden gaan. Samen ontbijten en daarna naar opa en oma H. En op tweede kerstdag zouden
we weer samen ontbijten en na het ontbijt zouden we thuis blijven en lekker kerstfilms kijken met lekkers op tafel. Maar
het heeft niet zo mogen zijn. We vieren kerst met-zonder-jou. Uit jouw naam gaan we de donatie van de sterrenactie doen.
Samen geven we alle opbrengst van de actie aan een voor ons zo mooi doel. Dat doen we samen, pappa, jij en ik! En ik heb
je naam op de kerstkaart gezet lieverd en dat zal ik altijd blijven doen.

Je staat op onze kerstkaart lieverd! En je hebt zelfs kaarten terug ontvangen. Pappa en ik hebben wel 4 kaarten
ontvangen gericht aan ons alle 3. Want jij hoort erbij! Deze kaarten, werden we ook het meest gelukkig van. Mensen die
erkennen dat jij erbij hoort. Mensen die jouw bestaan niet ontkennen. Het was een mooi lichtje voor in onze donkere
tunnel.

Graag wilde ik je Noel noemen, ons kerstcadeautje en ons kerstgevoel. Liefde en familie en we waren samen toch ook wel
erg knus. Maar pappa en ik waren tot een compromis gekomen... Als jij tussen 17 en 27 dec geboren zou worden zou jouw
vierde naam Noel worden. Maar op het moment dat wij op 11-11 te horen kregen dat ons lichtje gestopt was met branden,
werd onze oh zo verlichte tunnel van het leven in 1 klap donker. Toen jij dus op 13-11 geboren werd, was kerstmis het
laatste aan ons hoofd. We hadden in onze tunnel wel wat lichtjes terug verzameld, maar zaten nog steeds op een hele
donkere plek. Kerstmis was een ver van mijn bed show, het was kwijt. Ook dat stond in het donker. Het gevoel achter
kerst kan even minder zijn, je kan het negeren, maar niet uitzetten. Liefde, familie en zorgen voor anderen is wat kerst
maakt. En jij lieve Henry, bent familie. Jij bent geboren uit liefde. De grootste liefde die ik voordat jij onderweg was
ooit heb gevoeld is voor jouw familie en bovenal voor jouw pappa. En met de dag dat ik nu langer bij hem ben, groeit die
liefde. Pappa en ik zouden als we in the Enchanted forest uit Once Upon a Time zouden komen ook true-love zijn. Als we
ooit vervloekt worden, kan een true-love's kiss de vloek verbreken. Dit betekend dat jij, zoals ze in Once Upon a Time
zeggen, het product van ware liefde bent. Wat betekent dat jij het meest pure hart van allemaal had gehad. De meest
intense emoties en daarmee ook, de grootste potentie om de meeste liefde en de meeste zorgzaamheid ter wereld te voelen.
Dit geldt ook voor jouw gewenste broertjes en zusjes. Jij bent kerstmis. Jij bent liefde en was en bent sinds 11 april
2021 (de datum van de eerste positieve test) een van de redenen voor mij om een nog betere versie van mijzelf te worden.
Nog meer om anderen te geven, om jou en om jouw vader te geven, en mijn hart te laten groeien.

En nu heb ik spijt lieve Henry, dat ik jou, mijn sterretje, ons frummeltje, onze prachtige zoon, niet vernoemd heb naar
datgene wat jij voor ons bent (en wat al jouw broertjes en/of zusjes ook zullen zijn). Naar Kerstmis... Want ook jij
vult mijn hart met liefde. Gelukkig heb ik Kerstmis teruggevonden. Het zal alleen nooit meer helemaal hetzelfde worden,
zo zonder jou. Wil je de komende 3 nachten een beetje extra stralen? Zodat ieder ander ook kan zien, dat jij er bent?
Hopelijk dan wel zonder bewolking. We kunnen je al een paar avonden achter elkaar niet vinden.

Ik hou van je,  
veel liefs,  
Mamma