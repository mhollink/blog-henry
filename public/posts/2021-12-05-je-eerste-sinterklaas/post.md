---
schrijver: "Esmee (Mamma)"
datum: "2021-12-05"
categorie: "Brief"
onderwerpen: [ ]
cover: "./cover.png"
titel: "Je eerste sinterklaas"
bijschrift: "Vandaag… Vandaag is de eerste feestdag sinds we zwanger zijn van jou, die niet is zoals het hoort!"
---

Lieve Henry,

Dit had onze eerste sinterklaas moeten zijn, met jou nog veilig in mijn buikje. Zoals we ook samen koningsdag,
moederdag, vaderdag en mijn verjaardag hebben gevierd. Want daar was jij allemaal bij! Al die dagen hebben we met jou
gevierd.

Op koningsdag ging de barbecue aan. Mamma zat in de tuin een boek over borstvoeding te lezen, voorbereidend op hoe ik
jou zou moeten verzorgen als je er was. En ondanks dat ik niet zo veel gegeten heb, was het wel gezellig met zijn drie.
Pappa heeft heerlijk eten gemaakt en we hebben lekker tegen en over jou gekletst.

Op moederdag hebben we met opa en oma H gegeten en heb ik van hun cadeautjes gekregen voor onze eerste moederdag. Mooie
kleertjes voor jou en pappa’s oude peuter bestek. Pappa had willen barbecueën maar het weer was te slecht. Hierom hebben
we gegourmet. Wat was dit een leuke dag met zijn vijven.

Op vaderdag heb ik jouw pappa een mooi mok en een mini speelgoed-weber barbecue gegeven en hebben we met mamma’s familie
gegeten! Och wat was dit gezellig met zijn negenen.

Op mamma’s verjaardag zijn we met oma T op mamma’s laatste kinderfeestje geweest! Mee naar de echo, we hebben hier
gezwaaid naar jou. Je lag heerlijk met je teentjes te spelen en oma T was nog verliefder op je. Het scheen namelijk dat
ik vroeger op de echo ook met mijn teentjes speelden! Nu lijk je dus op mij.

Vandaag… Vandaag is de eerste feestdag sinds we zwanger zijn van jou, die niet is zoals het hoort! Vandaag had jij
lekker via de placenta en de navelstreng mee moeten genieten van al het sint lekkers wat wij aten. Mee moeten genieten
van de sinterklaascadeautjes die wij bij de opa’s en oma’s en ooms en tantes lang wilden brengen. In plaats daarvan ben
je al hier, zijn wij pappa en mamma en moeten wij sinterklaas met-zonder-jou vieren. Vandaag is geen makkelijke dag.

Vanavond gaan pappa en ik maar gezellig samen eten. Misschien vind je het fijn om mee te kijken? Vanaf waar je ook bent?
Of zal ik een stoel tijdens het eten naar achter schuiven, zodat je bij ons kunt zitten? Ik zal niet weten of je er zit,
maar misschien vind jij het wel mooi en fijn.

Als je het niet erg vindt heb ik namens ons twee wel een cadeautje gekocht voor jou super pappa. Hij wilde het heel
graag hebben en ik denk dat ik je lang genoeg bij mij heb gedragen om cadeautjes van ons samen aan pappa te mogen geven.


Lieve frummel, lief sterretje, mijn eerste kindje,

Ik had zo, maar dan ook echt super-duper, graag jaren het geheim van Sinterklaas voor jou geheim gehouden. Voorspanning
vanaf november tot aan de intocht. Sinterklaas en zijn pieten welkom heten met de intocht. En vanaf dat moment: ‘s
Avonds liedjes met je gezongen en je schoentje gezet, verlanglijsten, tekeningen en versieringen met je geknutseld. Je
schoentje had je van ons iedere avond mogen zetten! Nee, niet iedere ochtend een cadeautje (dat zou niet zo pedagogisch
verantwoord zijn), maar gedurende het verblijf van de goedheiligman in ons land, had ik ieder moment aan willen grijpen
van het zingen en het knutselen voor dit oh-zo-leuke kinderfeestje. Ieder moment genietend van jou onschuld en
onwetendheid. Ik had ieder moment aan willen grijpen tot jouw ongeveer 8ste levensjaar om te genieten van jouw geloof,
doodsbang dat ik een moment zou missen en doodsbang dat je te snel groot zou worden… En wat keek ik ernaar uit om de
enthousiasme in je oogjes te zien twinkelen op het moment dat er ‘s ochtends een cadeautje in je schoen zou zitten.
Ieder jaar een foto van jou bij Sint en Piet en van jou bij jouw schoentje in je fotoboek te kunnen plakken. Een
speciaal Sinterklaas boek. Waar ik alle tekeningen, lijstjes en brieven voor Sinterklaas ieder jaar trouw in zou
plakken. Een boek om te koesteren omdat het, net als jij, ieder jaar ouder zou worden. Je wensen ook “groter”. In plaats
van een AVI-0 leesboekje misschien wel Harry Potter op jouw laatste lijstje. En op een gegeven moment als jij ingewijd
was in het “Sinterklaas-geheim”, zouden we samen cadeautjes gaan kopen voor je ‘gelovende’ broertjes/zusjes. Zouden we
er een leuk mamma-pappa-Henry dagje van maken en alle ‘gelovende’ kinderen bij opa en oma brengen. We zouden begin
november, voor de aankomst van Sinterklaas, gaan winkelen en jij zou jouw eigen cadeautjes mogen uitzoeken. Wat zouden
we lol hebben met zijn drie! Lekker lunchen tussendoor en jij zou snoepgoed uitzoeken voor op tafel. Misschien zouden we
zelfs nieuwe schoenen halen voor jou, om jou te motiveren ook je schoen te zetten en nog een jaartje mee te doen… Zou je
op een gegeven moment een eigenwijze puber worden en het geheim willen verklappen, had ik je een preek gegeven,
misschien had pappa je zelfs wel omgekocht. Geloof het of niet, zelfs dit soort momentjes die wij gaan missen met jou,
mis ik ook echt. Of had jij juist de lieve puber geweest die zelfs aan het jongste broertje/zusje nog avonden Sint en
Piet verhaaltjes had voorgelezen? Had jij naast de schoen gaan zitten, meegezongen, meegedaan en jou jongere
broertjes/zusjes alles geleerd over Sint, Piet en Oh-Zo-Snel? Weer van die vragen, waar we nooit het antwoord op zullen
weten. Geen enkele mamma kijkt uit naar de twee-is-nee en de pubertijd (of opgroeien over het algemeen, want “ze worden
zo snel groot), maar dat ik dit met jou moet missen, maakt dat ik het juist niet had willen missen…

Als ik vanavond een lijstje in mijn schoen stop, mijn schoen zet en een liedje voor Sinterklaas zing en ook stiekem voor
jou, kunnen wonderen dan gebeuren? Kunnen we jou dan nog even aanraken, kussen en knuffelen? Horen huilen en je oogjes
zien openen? Pappa zou dat ook zo fijn vinden. Ik vrees dat Sinterklaas-wonderen niet gebeuren. De tijd dat mamma in het
wonder van Sinterklaas geloofde is al lang geleden. Wat ik ervoor over zou hebben om in dit wonder te geloven op dit
moment… Misschien had dat deze dag dan makkelijker gemaakt. Als ik ieder jaar een knuffel met jou op mijn lijstje kon
schrijven, in mijn schoentje kon stoppen en jou dan ieder jaar op 6 december bij mijn schoentje zou vinden. Lachend en
groeiend. Jou dan zou kunnen zien groeien, ieder jaar een beetje groter. 5 minuten knuffelen en bewonderen, zodat ik
even kan zeggen dat ik van je hou en je mis, hoe trots ik op je ben en hoe groot je al bent. Maar, Sinterklaas bestaat
niet… Vanaf nu zijn wij ieder jaar met Sinterklaas, pappa en mamma met-zonder-jou. Ik kan 5-minuten met jou niet op mijn
lijstje zetten, wel zal ik vanavond een liedje voor je zingen, luister je mee vanaf daarboven?

Liefs,
Mamma met-zonder-jou