---
schrijver: "Esmee (Mamma)"
datum: "2022-07-13"
categorie: "Mijlpaal"
onderwerpen: [ "mijlpaal", "acht", "maanden", "8 maanden" ]
cover: "./cover.png"
titel: "8 maandjes oud"
bijschrift: "Maakt deze foto jou net zo verdrietig als hij mij maakt? Kan je de liefde voelen daarboven als ik met jouw beer knuffel?"
---

Lieve Henry,

Fijne mijlpaaldag voor ons! 8 maandjes alweer. Het is net alsof zelfs de foto's maken niet mag. Tijdens het maken van
jouw mijlpalendag foto bleef zelfs het 8 maanden mijlpaalkaartje niet staan. Maakt deze foto jou net zo verdrietig als
hij mij maakt? Kan je de liefde voelen daarboven als ik met jouw beer knuffel? Ik zou de Henry beer overal mee naartoe
willen slepen. Naar het strand, naar de dierentuin en naar familie, zodat ik je kan laten zien. Foto's met je kan maken
en je er toch een beetje bij bent. Maar we zijn bang dat de beer kapot gaat, dus we knuffelen alleen in huis. Soms staat
de beer dagen in het ledikant en soms zeul ik je dagen mee door het huis. Druk ik een kus op de snoet van Henry beer
voor we weggaan en knuffel ik je stevig als ik na een moeilijke dag thuiskom.

Terwijl we langzaam beginnen te wennen aan een nieuw normaal, merken we dat de vakantie die we nu hebben toch wel zwaar
valt... Alle dingen die we zo graag met jou hadden willen doen, doen we nu zonder jou. In de dierentuin ontbrak je bij
iedere dierenstop. Je ontbrak in het leuke souvenirwinkeltje. Je ontbrak in de kinderwagen die we niet mee hadden, maar
ook bij de leuke fotostops waar we nu geen foto met je hebben gemaakt. De fotomappen in mijn telefoon opgedeeld in Henry
voor 19-11 en Henry na 19-11. De map van na 19-11 nu echt bijna groter dan ervoor.

Afgelopen vakantie staat ook in het teken van sociale contacten onderhouden. Tijdens een reguliere week vreet dit toch
erg veel energie. Het is fijn om met vrienden over jou te kunnen praten. Praten over jou is het enige wat jou voor ons
in leven houdt. Jammer genoeg zijn er ook mensen die het gesprek niet aankunnen en bij het horen van jou naam opeens op
een ander gesprek overgaan. Alsof je letterlijk doodgezwegen wordt... Sommige mensen weten nog niet eens wat er met jou
gebeurd is, of leven in de illusie dat het met ons goed gaat. Dat ik na zo'n avond huilend in de auto naar huis zit, dat
zien ze niet. Soms lijkt het alsof de gebeurtenissen zich af hebben gespeeld in een vorig leven of in een ver verleden.
Dan bedenk ik me dat je pas 8 maandjes had geweest vandaag.

We voelen je Henry. We voelen je in ieder zuchtje wind. We zien je in iedere vlinder, lieveheersbeestjes en regenboog.
We horen je in ieder vogeltje en in ieder muziekje.

Ik mis je kleine frummel, vandaag een beetje meer dan gister. En ik hou van je klein mannetje, vandaag veel meer dan
gister.

Liefs,
Mamma