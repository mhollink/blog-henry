---
schrijver: "Esmee (Mamma)"
datum: "2021-11-27"
categorie: "Brief"
onderwerpen: ["tijd", "rouw"]
cover: "./cover.png"
titel: "2 weken oud"
bijschrift: "We zijn nu 2 weken met-zonder-jou, 2 hectische turbulente weken. De tijd gaat zo snel, maar tegelijkertijd staat de tijd stil."
---

Lieve Henry,

Vandaag is het 27 november 2021. We zijn nu 2 weken met-zonder-jou. 2 hectische turbulente weken. Het lijkt alsof jouw
komst maanden geleden was, maar tegelijkertijd lijkt het een seconde. De tijd gaat zo snel, maar tegelijkertijd staat de tijd stil.

Terwijl ik net in jouw kamertje sta, het mijlpaalkaartje met 1 weekje oud in mijn handen geklemd, bedenk ik me dat ik
niet eens de mijlpaalkaartjes naast je kan leggen. Het kaartje met 1 weekje oud heb ik niet eens gebruikt. Snikkend pak
ik het volgende kaartje "2 weken". Want dat ben jij vandaag. Al 2 weken een sterretje aan de hemel. Al 2 weken een
jongetje in Neverland wat niet ouder zal worden. Een jongetje in Neverland, bij Peter Pan, waar op dit moment de tijd
stil staat. Net als bij ons. De tijd staat stil, maar toch vliegt hij voorbij. Zijn we dan toch een beetje op dezelfde
plek? Al hoop ik dat het op jouw plek wel iets mooier is. En dat je heel veel lol hebt. Kan je al vliegen? Faith, trust
and pixie dust? Hebben we je genoeg faith and trust meegegeven terwijl je in mijn buikje zat? Heeft Tinkerbell genoeg
Pixie Dust?

Dapper besluit ik een foto te maken van het mijlpaalkaartje "2 weken oud". Een beetje voor jou, maar vooral voor mij.
Een bewijs dat de tijdwijzers echt lopen, dat ook bij ons de tijd niet stil staat. Een bewijs dat ook bij ons de tijd
vooruit zal gaan. Jij zal altijd met ons meegroeien, dus vandaag ben jij, waar je ook bent, 2 weken oud.

Vanavond als ik buiten sta, zal ik er even naar zoeken. “The second star to the right”

We houden van je. 
