---
schrijver: "Esmee (Mamma)"
datum: "2022-10-13"
categorie: "Mijlpaal"
onderwerpen: ["mijlpaal", "elf", "maanden", "11 maanden" ]
cover: "/assets/posts/images/rompertjes.png"
titel: "11 maanden"
bijschrift: "Ik geniet vandaag van de aandacht van alle mensen die ik voor de laatste keer zie voordat ik met verlof ga. Iedereen vraagt hoe het gaat en hoe ik me voel."
---

Lieve Henry,

Het liefst had ik je in november vastgepakt en je nooit meer losgelaten. Dat ik dat sinds die tijd heel erg met jouw
spulletjes heb gedaan, blijkt uit de hoeveelheid curverdozen en kastinhoud die staat te verstoffen op de babykamer. Vijf
weken geleden heb ik de stap gezet en heb ik, na het weggeven van jouw Nijn, beetje bij beetje spulletjes bij elkaar
gezocht. Pakjes die verdeeld waren tussen wasmand en kast. Alles ben ik netjes op de foto aan het zetten voor jouw
fotomap en aan het inpakken. Alle pakjes, één voor één verpakt in ikea boterhamzakjes, netjes in de lege curverbox met
daarop de maat en het seizoen waar ze voor gebruikt kunnen worden... Een langlopend, moeilijk proces met veel tranen en
veel herinneringen. Veel "moment" pakjes, veel cadeau pakjes en uiteraard veel met liefde geselecteerde pakjes.
Voorlopig is nog lang niet alles uitgezocht, maar het begin is er. De realiteit, weer als een baksteen door een ruit...
De realiteit van ongebruikte perfecte spulletjes, nog ruikend naar wasmiddel. Als je ooit gevallen had Henry, had je
misschien bloed aan je knie gehad. Daar had dan een korstje op gekomen. Dat korstje gaat op een gegeven moment helen en
dan gaat hij jeuken. Als je er dan aan gaat pulken kunnen er 2 dingen gebeuren, of het korstje had zijn taak gedaan en
de huid was dicht of het wondje was nog niet geheeld en het had weer gaan bloeden. Zo voelen dit soort momenten, je
pulkt en pulkt totdat je er op een gegeven moment achter komt dat je een millimeter te ver gepulkt hebt.

Nog een maand Henry... Nog een maand tot jij een jaar had moeten worden... Ik ben bang voor die dag. Bang dat de hemel
naar beneden zal komen of er een meteoor de aarde raakt. Alsof er op die dag nog iets met jou zou kunnen gebeuren, wat
erger is dan wat er een jaar geleden gebeurd was. Een jaar verder verwijderd van onze laatste aanraking, maar een jaar
dichter bij de dag dat we elkaar ooit weer mogen ontmoeten.

Slaap lekker lief frummeltje,

Liefs,  
Mamma